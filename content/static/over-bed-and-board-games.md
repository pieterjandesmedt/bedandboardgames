---
title: Over Bed & Board Games
subtitle:
date: 2022-12-21T01:31:07+01:00
tags:
images:
weight: 2
---

Hoi! Ik ben Kevin. Na een korte maar toch veel te lange carrière achter de computer en in vergaderzalen ben ik slim genoeg geworden om die carrière te beëindigen en te kiezen voor mijn twee absolute passies: 1. bordspellen en 2. mensen verbinden.

{{< figure src="/photos/DSC_6307.jpg" class="mx-0" caption="Kevin in zijn natuurlijk habitat" >}}

Ik hou er enorm van om te observeren hoe een groepje vrienden of tot-voor-kort-nog vreemden de kopjes gezamenlijk buigt over een tafel vol kleurrijke poppetjes, tegeltjes, blokjes en borden vol symbologie die alleen maar steek houdt binnen het pocket universum dat zonet uit een kartonnen doos tevoorschijn is gekomen. Om de tafelgenoten vervolgens al het vermelde te zien vastpakken, opheffen en neerploppen, schuiven, ongedaan maken en nog eens schuiven; om ze inwendig (soms uitwendig) te zien noteren en horen praten, roepen, onderhandelen, vloeken, schateren en gibberen (al dan niet uit leedvermaak).

Tot je plots een naald kan horen vallen, geen spier die verrekt. Alleen de hersenradertjes die kraken en knarsend een versnelling hoger schakelen. Dan wordt het een denken en zuchten en denken en zuchten, de hoofden in de handen of gebeeldhouwd door Rodin, alle opties overwegend en verlamd door keuzestress. Analyse Paralyse. En dan, vijf woorden: _"Het is aan u hé!"_.

{{< figure src="/photos/IMG_20230304_170627174_BURST000_COVER_TOP.jpg" class="mx-0" caption="Magie van bordspellen" >}}

Pure magie! Dan voel ik blijdschap, omdat ik deze magie vanop de eerste rij mag aanschouwen. Ontroering, om wille van de vriendschappen die na slechts een dag/avondje spelen ontluiken. Voldoening, omdat ik doe waar ik niet alleen van houd, maar ook nog eens goed in ben.

Vanuit deze passie heb ik een aantal concepten bedacht die mensen verbinden aan de hand van bordspellen. Bed and Board Games is daar een van.

Neem een kijkje bij de kalender wanneer je deel wil uitmaken van de magie:
